# -*- mode: mandoku-view; -*-
#+TITLE: 潞公文集
#+DATE: 2015-08-24 23:52:25.898072
#+PROPERTY: ID KR4d0061
#+PROPERTY: BASEEDITION WYG    
#+PROPERTY: JUAN 卷四十
<pb:KR4d0061_WYG_040-1a>¶
欽定四庫全書¶
　潞公文集巻四十　　　　宋　文彦博　撰¶
　　舉官¶
　　　舉胡宗炎¶
臣向于元豐七年内曽奏舉朝散郎將作監丞胡宗炎¶
名臣之後詞學登科乞朝廷特賜陞擢至今未䝉收採¶
本人今已年滿得替向在本監累經朝廷大功役均節¶
材料宣力甚多偹見勞能伏望聖慈特除充省府官任¶
<pb:KR4d0061_WYG_040-1b>¶
使取進止¶
　　　舉温俊乂(元祐二年/十一月)¶
臣切見朝請郎前監左藏庫温俊乂亷勤公幹昨監國¶
帑不避衆怨舉行積弊但以孤立人鮮知之伏望聖慈¶
令三省檢其履歴特賜陞擢任使¶
　　　舉宋匪躬¶
臣切見承議郎宋匪躬名臣之後能世其家博學多聞¶
習知典故伏望聖慈令三省詳其家世并所履歴特除¶
<pb:KR4d0061_WYG_040-2a>¶
秘書省校書或檢討之任¶
　　　舉王欽臣(元祐元年/九月二日)¶
臣勘㑹太僕寺近准朝㫖通領外監牧司依舊郡牧司¶
職事本寺少卿高遵惠近日丁憂只有少卿李周一員¶
差往諸路相度見闕長貳管勾寺事切見工部郎中王¶
欽臣曽任郡牧判官并提舉陜西買馬又充駕部郎中¶
練習馬政欲乞差充太僕少卿填高遵惠闕縁本人曽¶
任陜西轉運副使兩任省郎資序已深兼其人素有文¶
<pb:KR4d0061_WYG_040-2b>¶
學仍乞除一舘閣職名充上件職事官庶目下便有正¶
官修復馬政取進止¶
　　　又(九月/七日)¶
臣近以太僕寺闕官總領内外監牧事奏乞差官填闕¶
直累日明堂大禮齋祠中未奉聖㫖今來本寺即目闕¶
官治事欲乞檢㑹臣前奏早賜處分取進止¶
　所有初二日奏劄子恐齋祠中未經聖覽今更别繳¶
　進呈¶
<pb:KR4d0061_WYG_040-3a>¶
　　　舉楚建中等¶
臣昨在西京䝉聖恩差勾當内東門梁惟簡齎賜臣手¶
詔曲有諮詢臣勉竭愚慮上對仍詢及臣之所知賢才¶
亟當論薦用副揀求臣當時粗舉三人應詔以乆在外¶
藩後來新進少所知識容臣博訪續具奏陳臣今早延¶
和殿進對䝉聖㫖更有薦論令進入文字來今有續具¶
在外臣僚皆是已試有効可以因其所能而任之伏乞¶
聖明更賜采察¶
<pb:KR4d0061_WYG_040-3b>¶
　一正議大夫天章閣待制致仕楚建中雖年逾七十¶
　　精力強明累任重路轉運使及三司判官副使環¶
　　慶真定路經畧安撫使在京主判劇司皆有風績¶
　一中散大夫直龍圖閣知滄州李之純累任轉運使¶
　　忠厚淳正頗有時譽¶
　一河北提㸃刑獄唐義問中正有守恬于進趍頗有¶
　　學識善議論通時務¶
　一知秦州直龍圖范育曽為言事官頗有學識議論¶
<pb:KR4d0061_WYG_040-4a>¶
　　不屈¶
　一河北轉運判官杜純堅正有守累以公事黜降衆¶
　　謂理直終不自明縉紳多稱之¶
　一知懐州朝散郎黄景學行敦篤有古儒士之風可¶
　　偹勤講之職¶
　右謹具奏聞謹奏¶
　　　又¶
臣于去年六月中曽入劄子應詔續舉官六員今聞多¶
<pb:KR4d0061_WYG_040-4b>¶
已施行内一員前知懐州黄景未見施行問得中書言¶
未見文字切慮遺墜不達輙敢録元劄子進呈其黄景¶
伏望聖慈采察特賜擢用取進止¶
　今早已曽面奏奉聖㫖令别進劄子¶
　　　舉杜訢等(元祐二/年二月)¶
臣伏以近者奨恬退之士抑躁競之風竊見衞尉少卿¶
杜訢賢相之後能世其家乆歴省府之任素有老成之¶
稱太僕少卿李周恬靜有守當官不撓向為監司以直¶
<pb:KR4d0061_WYG_040-5a>¶
道被黜乆安閑職宣徳郎楊國寳安貧守道恬于仕進¶
器識深逺才力有餘雖近除太常博士未盡其才試太¶
學博士吕太臨強學篤行有古儒之風杜門十年以講¶
學自樂經術通明聞譽夙著雖䝉召寘太學以親嫌未¶
極其用已上四人伏乞特賜擢任取進止¶
　　　舉唐義問(元祐二/年五月)¶
臣切聞就差河東轉運使副唐義問知荆南縁荆南帶¶
湖北一路都兵鈐兼統押近畍蠻夷地望重于河南又¶
<pb:KR4d0061_WYG_040-5b>¶
聞廣西蠻人潜結荆湖兩路蠻酋作過極要彈壓今來¶
唐義問只以近下散官知荆南慮事體不重兼近有謝¶
麟自知邠州移知潭州帶直秘閣葉均以秘書少監知¶
荆南帶直龍圖閣從來體例甚多伏乞朝廷特與檢㑹¶
諸例令唐義問兼帶舘閣職名知荆南所貴夷夏稱呼¶
有所増重方面事體取進止¶
　　　舉張守約(元祐三/年五月)¶
臣切見東上閣門使鄜延路馬步軍副總管張守約累¶
<pb:KR4d0061_WYG_040-6a>¶
經陜西任使熟知邊事深曉兵政但以忠勤孤直進身¶
不苟今雖年過七十精力甚強而官止横行使額欲望¶
朝廷察其人材履歴特賜擢充正任以奨乆勞¶
　　　舉邢佐臣¶
臣切見左藏庫副使定州路鈐轄邢佐臣累經河北河¶
東任使深曉邊事熟諳軍政頗以忠義自任不苟求進¶
今年過七十精力強明尚淹諸司副使伏望朝廷察其¶
履歴人材擢充正使兼帶遥郡以奨忠義¶
<pb:KR4d0061_WYG_040-6b>¶
　　　舉包綬(元祐三年十/月二十七日)¶
臣切見故樞宻副使包拯身偹忠孝秉節清勁直道立¶
朝中外嚴憚先帝以其徳望之重擢為輔臣未盡其才¶
不乆薨謝舉朝痛惜之今其子綬見任宣義郎僉書濠¶
州判官能世其家恬靜自守不苟求進士人稱之臣伏¶
見近奨用劉敦夫吕由誠皆以其父吕誨劉庠之故如¶
包拯之後惟綬一身孤立不倚臣以謂宜䝉奨擢以旌¶
名臣之後取進止¶
<pb:KR4d0061_WYG_040-7a>¶
　　　舉張雲卿¶
臣切見蔡州真陽縣尉張雲卿素有學行清介自守安¶
貧守道未嘗苟求應進士舉晩霑一命士人惜之兼雲¶
卿通經博古欲望特除一西京學官必能表帥諸生亦¶
可敦勸薄俗取進止¶
　　　舉尹復湊(元祐/四年)¶
臣切見同五經出身尹復湊素有郷行頗深儒學累有¶
公卿薦論及䝉朝廷旌賁前歳科塲本州又以經明行¶
<pb:KR4d0061_WYG_040-7b>¶
修薦其二人于朝廷去年復湊殿試為第一名其弟復¶
性充第二名今又聞本路監司奏復湊乞充宣聖廟教¶
授闕考其行實極稱其任伏望聖慈特賜依奏充庶使¶
闡揚鄒魯之素風欽承周孔之聖教取進止¶
　¶
　¶
　¶
　潞公文集巻四十¶
